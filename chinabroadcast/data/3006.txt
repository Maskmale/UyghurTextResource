# شانلىق يىللار شەجەرىسى

ئابدۇراخمان زۇنۇن زەۋقىنىڭ «شانلىق يىللار شەجەرىسى» ناملىق شېئىرى  
ئەي ئانا يۇرت قەدىناس دىيار،  
تەبرىكلەيمەن ئاتمىش يېشىڭنى.  
قىرانلىققا يېتىپ كۈچەيگەن  
زەپەر تاجى قونغان بېشىڭنى.  
  
ئاتمىش باھار ئۆتتى بېشىڭدىن،  
باھار قۇشى كەلدى قاتارى.  
چۆمدى ئەتراپ رەيھان ھىدىغا،  
قۇچۇلغاندەك جانان ۋىسالى.  
  
قۇتلۇق باھار ئەتتى تەۋەللۇت،  
قىياستىكى ئۇچقۇر دەۋراننى.  
چېچەكلەتتى پەسىلسىز ئەتە،  
دىللار سۆيگەن ئارزۇ-ئارماننى.  
  
باھار چاچقان كۈمۈش نۇرلاردىن  
ھارارەتكە تولدى بۇ تۇپراق.  
گۈل دۇنياسى كۆچۈپ كەلگەندەك،  
تاغۇ-تاشتىن كەلدى خۇش پۇراق.  
  
يوللار تۇتاش گويا ئاققان نۇر،  
يىپەك يولى سوزدى كەڭ قانات.  
باشلىۋەتتۇق ئالەم سەپىرى،  
يەر يۈزى ھەم ئاسماندا قات-قات.  
  
ئەي ئانا يۇرت قەدىرلىك دىيار،  
سەندە باھار تۇغدى مۆجىزە.  
مەئىشەتكە تولدى ئېتىكىڭ،  
مادارلىنىپ بولدۇڭ ئەندىزە.  
  
قوش باھارنىڭ خاسىيىتىدىن،  
يىللار كەيدى نۇسرەتلىك لىباس.  
مۇشەققەتتىن ئاچمايمىز ئېغىز،  
ئىرادىگە تىلسىم ئەگدى باش.  
  
ئەمدى دەيمىز سېنى قۇتلىنىپ،  
«ئاسىيانىڭ يۈرەك-تومۇرى»  
سېنىڭ بىلەن كۈنسېرى ئاشار،خەلقىمىزنىڭ ھۆرمەت غۇرۇرى.

